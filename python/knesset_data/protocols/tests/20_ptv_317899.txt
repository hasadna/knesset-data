
àåîðéè÷

2015-12-15OMNITECH



הכנסת העשרים

מושב שני

פרוטוקול מס' 189

מישיבת ועדת הכספים

יום שלישי, כ"ו בכסלו התשע"ו (08 בדצמבר 2015), שעה 10:00

סדר היום:

צו תעריף המכס והפטורים ומס קנייה על טובין (הוראת שעה מס' 11), התשע"ה-2015  (ממירים – הטלת מכס על יבוא ממירים אלקטרוניים)

נכחו:

חברי הוועדה: 

משה גפני – היו"ר

מיקי לוי

מוזמנים: 

איריס וינברגר

–

סגנית בכירה ליועמ"ש, משרד האוצר

גיא גולדמן

–

עוזר ראשי מחלקה משפטית, משרד האוצר

עמוס יוגב

–

מנהל תחום סיווג ארצי, משרד האוצר

קובי בוזו

–

מנהל תחום בכיר תכנון וכלכלה, משרד האוצר

רפאל חדד

–

מנהל פיתוח עסקים, משרד הכלכלה

שאול ששון

–

מנהל תחום תעשיות, משרד הכלכלה

גילה ורד

–

עו"ד, הרשות השניה לטלוויזיה ורדיו

חניתה חפץ

–

לוביסטית (פוליסי), מייצגת את סלקום

ייעוץ משפטי:

שלומית ארליך

מנהל הוועדה:

טמיר כהן

רישום פרלמנטרי:

הדס צנוירט

צו תעריף המכס והפטורים ומס קנייה על טובין (הוראת שעה מס' 11), התשע"ה-2015  (ממירים – הטלת מכס על יבוא ממירים אלקטרוניים)

היו"ר משה גפני:

בוקר טוב, אני מתכבד לפתוח את ישיבת ועדת הכספים. יש לנו היום צווים, תעריפי מכס. צו תעריף המכס והפטורים ומס קנייה על טובין (הוראת שעה מס' 11), התשע"ו-2015  (ממירים – הטלת מכס על יבוא ממירים אלקטרוניים). מי מציג את הצו? בבקשה.

קובי בוזו:

בוקר טוב. קובי בוזו, רשות המסים. לצדי גיא גולדמן. לפני כחצי שנה היינו בוועדת הכספים בנושא של ממירים, וביקשנו, בשיתוף עם משרד הכלכלה, להמיר את מס הקנייה בשיעור 10% על ממירים, למכס בשיעור 10% על ממירים.

היו"ר משה גפני:

אני זוכר שהיתה בעיה עם סלקום?

קובי בוזו:

כן. אתם ביקשתם שני דברים: אחד, שנעשה את הוראת השעה לשנתיים ולא לשנה; ודבר שני, שממירים של סלקום, שעובדים בטכנולוגיה אחרת - הם לא היו בצו הקודם - ביקשתם שנכניס אותם לצו החדש. זה הצו שמובא.

שלומית ארליך:

ממירים שעובדים על אינטרנט ולא על לוין.

קובי בוזו:

כן, זו טכנולוגיה אחרת, שעובדת על האינטרנט, אז הוספנו עוד פרט מכס לצו. הארכנו אותו לשנתיים, כלומר החל ב-1.1.16 עד 31.12.17 יחול מכס בשיעור 10% על ממירים ומס קנייה בשיעור אפס.

היו"ר משה גפני:

זה גם על החדשים יותר, אלה שביקשנו?

קובי בוזו:

כן.

היו"ר משה גפני:

יש פה מישהו שקשור לעניין הזה? בבקשה.

רפאל חדד:

שמי רפי חדד, אני מחברת פלקס, פלקסטרוניקס. זו חברת הרכבות אלקטרוניקה הגדולה בישראל, יש לנו כמעט 3,500 עובדים בישראל. אנחנו חלק מפלקס העולמית - חברה אמריקאית, מעל 200,000 עובדים בעולם. אנחנו קשורים לעניין, כי סיכוי סביר, שאם הממירים ייוצרו בישראל, אנחנו נייצר את הממירים האלה במפעל שלנו באופקים. יש לנו ארבעה מפעלים בישראל – יש לנו מפעל אחד במגדל העמק, שמונה מעל 2,000 עובדים, יש לנו מפעל באופקים, שעובדים בו מעל 500 עובדים, יש לנו מפעל ביבנה ומפעל בשדרות.

היו"ר משה גפני:

איך קוראים למפעל?

רפאל חדד:

פלקסטרוניקס.

היו"ר משה גפני:

כמה שנים אתם באופקים?

רפאל חדד:

6 או 7 שנים באופקים. במגדל העמק אנחנו מעל 15 שנה.

היו"ר משה גפני:

איפה עוד?

רפאל חדד:

יש לנו מפעל גם ביבנה. הוא מעט שונה מהמפעלים באופקים ובמגדל העמק, כי הוא מתעסק בהרכבות גדולות.

היו"ר משה גפני:

כמה עובדים ביבנה?

רפאל חדד:

מעל 500 עובדים.

היו"ר משה גפני:

ובשדרות?

רפאל חדד:

בשדרות זה מפעלון קטנטן. יש שם כ-30 עובדים. הוא בעיקר משרת את המפעל ביבנה. חוץ מזה יש לנו עוד מרכז פיתוח, שנמצא בחיפה. עובדים שם כ-40 מהנדסים, ואנחנו במצב של גדילה. במצב טוב.

היו"ר משה גפני:

אז אחרי שעשית פרסום לחברה, מה אתה אומר על הצו?

רפאל חדד:

אחת הבעיות הכי גדולות שלנו היא המפעל באופקים, כי המפעל באופקים וזה במגדל העמק, הוא אותו מפעל. קשה מאוד להסביר לחברת האם האמריקאית שלנו, למה אנחנו צריכים אותו מפעל במדינה קטנה כמו ישראל. אין שום סיבה כלכלית-מקצועית. לכן אנחנו מנסים להביא כמה שיותר עבודה למפעל באופקים. אחד הדברים שרצינו לעשות זה להביא את הממירים, לייצר את הממירים בישראל. העברת מס הקנייה למכס יכול לעזור לנו מבלי לפגוע - לא ביס, הוט, מי שלא יהיה. מבחינתם, זה בדיוק אותו דבר המחיר הסופי. משם אנחנו באים.

היו"ר משה גפני:

כלומר אתם תומכים בצו הזה.

רפאל חדד:

אני תומך מאוד בצו הזה. אני רק רוצה לתת פה הערה קטנה – הייתי שמח אם הצו הזה היה לא לתקופה של שנתיים אלא לתקופה של שלוש וארבע שנים, כי כשבאים למתכנני הממירים שמגיעים מחו"ל לישראל, ואומרים להם: בואו ותייצרו בישראל, למשך שנה או שנתיים, פוחדים, מה יקרה מייד אחר כך. צריך לתת להם לפחות את ההרגשה, את האופציה- - -

היו"ר משה גפני:

למה לא עושים את זה יותר באמת? ביקשנו לשנתיים והבאתם לשנתיים, אבל למה לא יותר? אני נזכר בדיון הקודם. למה אי-אפשר, חברה כמו שהם, למה לא יכול להיות יותר זמן?

קובי בוזו:

קודם כל, יש הסכם ITA, שלא היה ברור בדיוק אם אנחנו יכולים להטיל מכס. במצב הקודם גם היו חלקים לממירים וגם כרטיסים לממירים, והתברר לנו, אחרי שיצאנו מכאן, שאי-אפשר להטיל מכס על הכרטיסים ועל החלקים. למשל, את זה הוצאנו מהצו. הבאנו את הצו הזה לשנתיים. בדקנו עם משרד הכלכלה, אם אנחנו יכולים להטיל משנתיים, גם לראות אם זה מתאים עם הסכם ITA. אמרו לנו שזה תואם את ההסכם. לכן הבאנו את זה לשנתיים.

היו"ר משה גפני:

אי-אפשר יותר?

קובי בוזו:

יכול להיות שאפשר יותר. ביקשנו לשנתיים. הבאנו צו. אנחנו בהוראת שעה מתנהלים תמיד בזהירות.

היו"ר משה גפני:

הבנתי. אין לי טענות. אנחנו ביקשנו שנתיים, ואתם הבאתם שנתיים – בסדר. אני שואל, אם אפשר יותר. למשל, המפעל הזה, שעליו מדברים.

קובי בוזו:

אנחנו צריכים לבחון את זה.

גיא גולדמן:

זה קו ייצור חדש. אנחנו לא יודעים אם הוא יהיה רווחי. צריך לראות. המפעל הזה עשה משהו אחר.

היו"ר משה גפני:

אבל הוא אומר: כדי שיהיה יותר סיכוי שהקו החדש הזה יצליח, ושחברת האם תמשיך עם זה, שתהיה להם יותר ודאות.

גיא גולדמן:

בבקשות שהובאו בפנינו טרם קביעת הצו דובר על הוראת שעה לשנה; לא אמרו שצריך ודאות לכמה שנים. אמרו: תאשרו את התקופה הזאת.

היו"ר משה גפני:

בבקשה.

שאול ששון:

שאול ששון, משרד הכלכלה. אנחנו יזמנו את המהלך הזה – כמובן, בשיתוף פעולה עם רשות המסים. כרגע, מאז הוועדה הקודמת, כן יש הסכם בין-לאומי, שמאפשר לנו מכס של עד 10% לארבע שנים. כמובן, שיקול שלכם, אם לאשר את זה. אנחנו מבינים – לא מדובר בקו חדש. אנחנו מכירים את פלקסרוניקס וגם את החברות האחרות שעושות. מדובר באותם קווים. רק צריך להעביר את זה לכאן. לוקח זמן לחתום הסכמים. הוט וגם הם היו רוצים כמה שיותר ודאות – הכול לפי מה שאתם מחליטים ומה שהמכס קובע.

היו"ר משה גפני:

לא, אתם מחליטים והמכס, וזה בסדר. אתם המשרד המקצועי בעניין הזה. הם טוענים שמדובר בקו ייצור חדש.

שאול ששון:

לא. הוא איש המקצוע. אותן מכונות יכולות לייצר- - -

גיא גולדמן:

יכולות, אבל ייצרו או לא ייצרו?

שאול ששון:

לא.

היו"ר משה גפני:

יש בעיה? אם תעמדו על שנתיים, יהיה שנתיים, אבל אם אין התנגדות של משרד הכלכלה- - -

גיא גולדמן:

אני חושב שאם הדבר הזה יביא תועלת, כמו שקובי אמר לפני כן, זה יוארך. פשוט רוצים לבחון, אם זה מביא תועלת, ולא רוצים לעשות צו שבסופו של דבר לא מביא שום תועלת. זה משהו חדש. במכונות האלה ייצרו משהו חדש. נעקוב. זה יעבוד – נאריך. הרי אין טעם, משהו שמביא ערך, להפסיק. בשביל מה אנחנו פה?

היו"ר משה גפני:

אם אנחנו נחליט לאשר את הצו, והוועדה תמליץ שאם יתברר תוך שנה שזה באמת מצליח, להאריך את זה בעוד שנתיים, זה בסדר? הוועדה תמליץ עכשיו.

רפאל חדד:

אני אומר שכן, רק הבעיה היא לשכנע – לא אותנו אלא את מתכנני הממירים. אם מתכנן הממירים, שמגיע מחו"ל, יידע בוודאות שאחרי שנה-שנתיים לא ישנו לו את החוקים, יהיה לו יותר קל, לקבל את ההחלטה.

היו"ר משה גפני:

אנחנו כאן. הוועדה אומרת שאנחנו עושים את זה לשנתיים, כי הבקשה המקורית היתה לשנה, ואנחנו עושים את זה לשנתיים, ואנחנו ממליצים למכס, לרשות המסים, אנחנו ממליצים להם, אם יראו שתוך שנה זה מצליח - להביא לכאן צו שמאריך את זה בעוד שנתיים. זה בסדר, נכון?

רפאל חדד:

מקובל.

היו"ר משה גפני:

יש עוד מישהו שרוצה להתייחס?

אני מציע שנקבל החלטה, שאנחנו מאשרים את הצו. היתה בקשה לשנה, ואנחנו על-פי ההחלטה ומה שאתם מביאים עכשיו, זה לשנתיים. הוועדה מחליטה שהיא מבקשת מהמכס, מרשות המסים, לבחון בתוך השנה הקרובה, את הפעילות של החברה. אם אכן יתברר שזה מועיל, אנחנו מבקש שבעוד שנה יביאו הארכת הצו לשנתיים נוספות.

מי בעד אישור הצו – ירים את ידו. מי נגד? מי נמנע?

הצבעה

בעד אישור הצו – פה אחד

צו תעריף המכס והפטורים ומס קנייה על טובין (הוראת שעה מס' 11), התשע"ה-2015  (ממירים – הטלת מכס על יבוא ממירים אלקטרוניים), אושר.

היו"ר משה גפני:

אין נגד, אין נמנעים. הצו אושר פה אחד.

תגיד את זה גם לחברת האם...

טמיר כהן:

בכל מקרה, תעדכנו גם אתם אותנו לגבי ההתקדמות.

היו"ר משה גפני:

תודה רבה, הישיבה נעולה.

הישיבה ננעלה בשעה 10:18.
